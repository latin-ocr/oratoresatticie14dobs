150 ISOCRATIS

dico enim disciplinas illas, ut nihil aliud afferrent boni, dehortari
tamen adolescentes et avertere a multis aliis delictis. Itaque nullas
existimo huic aetati inveniri posse utiliores exercitationes aut magis
convenientes: sed natu majoribus et iis qui jam ad virilem aetatem
pervenerunt studia ista apta esse nego. Nonnullos enim video qui,
quum disciplinas istas ita perfecte cognitas habeant, ut et alios
docere queant, sua illa scientia nec tempestive utantur, etin aliis
vitae negotiis discipulis sint imprudentiores: nec enim audeo dicere
famulis. Idem etiam sentio de iis qui conciones habere possunt,
et de his qui conscriptione orationum laudem invenerunt, denique
de omnibus qui aliqua vel arte vel scientia vel facultate praecellunt.
Novi enim etiam ex isto genere multos qui neque suas res probe ges-
serunt neque in privatis congressibus tolerari possunt, et reliquorum
civium judicia negligunt, et aliis multis et magnis peccatis constricti
tenentur: quare ne hos quidem existimo eo habitu esse praeditos
de quo ego dissero,

11. Quos igitur in eruditorum habeo numero, quando et artes et
scientias et facultates improbo? Primum eos qui recte utuntur
negotiis quotidie incidentibus, et occasiones modumque rerum pru-
denter animadvertunt‚ et plerunque id deligere possunt quod utilis-
simum est: deinde qui ita ut decet et ut aequum est omnes eos
quovis tempore tractant cum quibus aliquid rei habent, quique,
quum aliorum acerbitatem et importunitatem aequis animis et facile
ferant, ipsi moribus facillimis sunt et quam moderatissimis in vitae
consuetudine: praeterea qui semper voluptatibus imperant, et rebus
adversis non nimium franguntur, sed in iis et officii humani et
naturae virilis meminerunt: quarto qui secundis rebus, quod maxi-
mum est, non corrumpuntur nec a semetipsis discedunt nec animis
efferuntur, sed moderationem prudentium virorum propriam reti-
nent, nec magis fortunae muneribus quam natura insitis ingenii et
prudentiae insignibus delectantur. Qui autern non ad horum singula
sed ad haec universa simul animis bene compositis sunt, eos affirmo
et prudentes esse et perfectos viros et omnibus virtutibus ornatos.
Ac de eruditis quae statuam haec sunt.

12. Quod autern ad Homeri et Hesiodi caeterorumque poesim
attinet equidem aliquid dicere cupio -- arbitror enim me effecturum
ut isti in Lyceo versus illorum canere et de eis nugari desinant -‚
sed animadverto me eum modum impetu quodam praetervehi qui
exordiis est praefinitus. Est autem viri prudentis non indulgere di-
cendi copiae si quispiam satius atque caeteri res aliquas eloqui possit,
sed conservare modum earum rerum de quibus quovis tempore dis-
seruerit: idque mihi faciendum est. De poetis igitur alias dicemus,
nisi me senium prius abstulerit, aut de rebus gravioribus quam istae
sunt aliquid dicere possim.

