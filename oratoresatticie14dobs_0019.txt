AD DEMONlcUM, 7

ex aliis tibi quaerenda essent, sed ut hinc omnia velut e penu depro-
meres, nihil, in quo tibi consulere possem, praetereundum esse duxi.
Magnas autem deo gratias agam si me spes de te concepta non
fefellerit. Nam, ut plerosque alios cibis jucundissimis potius quam
saluberrimis delectari, sic etiam ad eos sese amicos adjungere cer-
nimus qui una delinquunt, non ad eos qui vitia reprehendunt. Te
vero contrarium statuisse existimo, argumento industriae tuae in
aliis disciplims adductus: nam qui ipse sibi optima quaeque impe-
ravit, eum consentaneum est etiam alios ad virtutem exhortantes
amplecti. Maxime autem ad studium honestarum rerum incitaberis,
si animadvertes, eas verissimarum voluptatum esse procreatrices.
Nam in socordia quidem luxuriaeque amore molestiae statim volupta-
tibus adhaerescunt, virtutis autem studium et sobrium vitae institu-
tum semper oblectationes sinceras atque etiam constantiores gignit:
nam illic principio gavisi post dolemus, hic post molestias voluptates
capimus. In omnibus autem rebus non tam principii solemus me-
minisse quam sensu finis affici: nam pleraque in vita non propter
res ipsas agimus, sed propter ea quae consequuntur elaboramus.

6. Illud item cogites velim, plebeiis quidem hominibus quidvis
licere—nam tale statim initio vitae suae fundamentum jece1·unt—-,
praestantibus vero negligere virtutem concessum non esse, eo quod
multos reprehensores habent. Omnes enim non tam oderunt flagi-
tiosos, quam eos qui virtutis professi studium, re nulla vulgo ante-
cellunt: nec id injuria: nam quum eos improbemus qui verbis tan-
tum fallunt, quanto magis eos nequam homines dicemus qui nullum
in tota vita suae dignitatis gradum retinuerunt? Ac ejus generis
homines non in semetipsos tantum esse injurii, sed et fortunae pro-
ditores recte existiniantur3 quae quum eis opes et gloriam et amicos
in manus dederit, ipsi parta felicitate indignos sese praebeant.
Quod si fas est mortali voluntatem deorum conjecturis indagare,
eos etiam in conjunctissimis potissimum demonstrasse arbitror, quo-
modo et adversus homines improbos et erga bonos viros essent
animati. Nam quum Jupiter—ut arcanae literae tradunt et omnes
credunt—Herculem Tantalumque genuisset, alterum ob virtutem
immortalitate donavit, alterum propter improbitatem maximis sup-
pliciis affecit. Decet igitur in haec exempla intuentes virtutem et
honestatem expetere, nec ea servare duntaxat quae nos diximus,
sed et poetarum optima quaeque discere, et ea legere quae alii viri
sapientes utiliter praeceperunt. Nam ut apes omnibus quidem in-
sidere flosculis‚ de singulis autem optima carpere videmus: sic eru-
ditionis etiam comparandae studiosos, nullius rei esse rudes, sed
undique utilia colligere decet. Vix enirn hac ipsa diligentia naturae
nostrae pravitatem superabimus.

